अंजली कऱ्हाडकर, माहेरच्या अंजली परांजपे या एक मराठी कवयित्री, लेखिका, कीर्तनकार, गायिका आणि अभिनेत्री आहेत. त्या केंब्रिज विद्यापीठाच्या मान्यताप्राप्त नाट्य प्रशिक्षकही आहेत. त्यांच्या दिवंगत आईचे नाव मंगला परांजपे. 
अंजली कऱ्हाडकर यांना २५व्या महाराष्ट्र राज्य नाट्यस्पर्धेत 'लेकुरे उदंड झाली' आणि 'सूर्याची पिल्ले' या नाटकांतील भूमिकासाठी ३ रजत पदके मिळाली होती.
तळेगाव दाभाडे येथे राहणाऱ्या अंजली कऱ्हाडकर वयाच्या विसाव्या वर्षापासून अभिनयाने, लेखनाने व दिग्दर्शनाने रंगभूमीशी जोडल्या गेल्या आहेत. नव्या पिढीपर्यंत उत्तम साहित्य व चांगल्या कलाकृती पोहोचाव्यात या उद्देशाने त्या शिवमंगल स्वरनाट्यधारा हा उपक्रम चालवतात. त्यांची पुणे जिल्ह्यातल्या तळेगावमध्ये कलापिनी नावाची नाट्यसंस्था आहे.
अंजली कऱ्हाडकर या संगीत विषय घेऊन एम.ए. झाल्या असून पुण्यात एस.एन.डी.टी. कॉलेजात संगीत शिकवतात. पुण्यातल्याच सिंबायोसिस इंटनॅशनल स्कूलमध्ये त्या नाट्यशिक्षक आहेत.
